<html>
    <head>
        <title>Racen blijft gevaarlijk!</title>
        <style type="text/css">
            <!--
            P {font-family: Verdana; color:white; }
            H1 {color:green; }
            H2 {color:yellow; }
            body {background-color:black; }
            -->
        </style>

        <meta charset="UTF-8">
        <meta name="viewport" content="width=device-width, initial-scale=1.0">
    </head>
    <body>
        <H1>Racen blijft gevaarlijk. Had ongeluk Formule 1 voorkomen kunnen worden?</H1>
        <H2>Hij crashte precies op het verkeerde moment op de verkeerde plaats. De Franse Formule 1-coureur Jules Bianchi raakte gisteren zwaargewond tijdens de Grand Prix van Japan. Het is het zwaarste ongeluk in jaren in de koningsklasse van de racesport. Vijf vragen over de veiligheid in de Formule 1.</H2>
        <P>1. Wat ging er gisteren mis op het circuit van Suzuka?
            Door tyfoon Phanfone was het dit weekend zeer regenachtig in Japan. De wedstrijd werd gisteren al na twee ronden stilgelegd vanwege de vele regen. Na een onderbreking van een half uur werd de race hervat. Maar tegen het einde van de wedstrijd ging het weer flink regenen en werd het erg glad. In de 42ste ronde gleed de Duitser Adrian Sutil van Sauber van de baan. Een paar minuten later ging het volledig mis, precies op dezelfde plek, in de Dunlop Curve. Op het moment dat de auto van Sutil werd weg getakeld door een kraanwagen, vloog Jules Bianchi uit de bocht en raakte hij de takelwagen. De talentvolle 25-jarige coureur van de renstal van Marussia werd per ambulance afgevoerd naar het ziekenhuis dicht bij het circuit. Hij was buiten bewustzijn. Kort na het ongeluk werd de race definitief gestaakt.</p>
        <p>2. Hoe gaat het met de coureur die crashte?
            De 25-jarige Bianchi onderging gisteren in het ziekenhuis een spoedoperatie en werd daarna overgebracht naar de intensive care. Franse media meldden gisteravond dat hij zelf weer zou kunnen ademen, maar de BBC meldde dat daarover nog onzekerheid bestaat. Bianchi heeft in elk geval ernstig hoofdletsel aan het ongeluk overgehouden. Zijn team Marussia riep de buitenwereld vanochtend in een verklaring op om “geduld en begrip” voor de beperkte informatie die tot dusver over de toestand van Bianchi naar buiten is gekomen. Het team belooft de komende tijd regelmatig, in overleg met de familie en het ziekenhuis, met updates over Bianchi naar buiten te komen.</p>
        <p>3. Komen er vaak zware crashes voor in de Formule 1?
            Niet meer. In de tijd van oud-coureur en drievoudig wereldkampioen Niki Lauda, die gisteren geschokt reageerde, stond de Formule 1 nog bekend om zijn calamiteiten en dodelijke slachtoffers. De Oostenrijker crashte in 1976 op de oude Nürburgring en kon ternauwernood uit de vlammenzee worden gered. In het zelfde jaar zou Lauda onder soortgelijke omstandigheden als gisteren opgeven in de Grand Prix van Japan op het circuit van Fuji omdat hij het te gevaarlijk vond. Lauda reed in de tijd dat de sport spanning, herrie, benzinedampen en adrenaline produceerde. Soms liep het uit de hand, sneuvelde een coureur. Maar bij de grands prix zaten de tribunes vol en genoot iedereen van de sport waarin mensen tot in het extreme hun limiet opzoeken.
            De Braziliaan Ayrton Senna is de laatste Formule 1-coureur die om het leven kwam bij een ongeluk. Dat was in 1994. Sindsdien zijn er veel veiligheidsmaatregelen genomen. De bolides kregen een ‘overlevingscel’ van ijzersterk carbonfiber, de brandstoftanks werden vervangen door tanks van hoogwaardige vezels. Het hoofd en de nek van de coureurs worden beschermd door het head and neck support system (HANS). En de circuits hebben inmiddels uitloopzones, grindbakken en metershoge vanghekken. Een omvangrijk medisch team kan snel ingrijpen en slachtoffers per helikopter naar het ziekenhuis brengen. Ondanks al die maatregelen kon het gisteren misgaan. Iedereen realiseerde zich plotseling weer dat Formule 1 een hele gevaarlijke sport kan zijn. “Iedereen raakt eraan gewend dat er niets fout gaat, nu zijn we opeens allemaal verrast”, zei Niki Lauda.</P>
    </body>
</html>